# 小学阶段（75篇）
## 詠鵝（唐 駱賓王）
鵝，鵝，鵝，曲項向天歌。
白毛浮綠水，紅掌撥清波。

## 春曉（唐 孟浩然）
春眠不覺曉，處處聞啼鳥。
夜來風雨聲，花落知多少。

## 靜夜思（唐 李白）
牀前明月光，疑似地上霜。
舉頭望明月，低頭思故鄉。

## 風（唐 李嶠）
解落三秋葉，能開二月花。
過江千尺浪，入竹萬竿斜。

## 江南（漢樂府）
江南可採蓮，蓮葉何田田。魚戲蓮葉間。
魚戲蓮葉東，魚戲蓮葉西，魚戲蓮葉南，魚戲蓮葉北。

## 詠柳（唐 賀知章）
碧玉妝成一樹高，萬條垂下綠絲絛。
不知細葉誰裁出，二月春風似剪刀。

## 長歌行（漢樂府）
青青園中葵，朝露待日晞。
陽春佈德澤，萬物生光輝。
常恐秋節至，焜黃華葉衰。
百川東到海，何時復西歸。
少壯不努力，老大徒傷悲。

## 登鸛雀樓（唐 王之渙）
白日依山盡，黃河入海流。
欲窮千里目，更上一層樓。

## 涼州詞（唐 王翰）
葡萄美酒夜光杯，欲飲琵琶馬上催。
醉臥沙場君莫笑，古來征戰幾人回。

## 出塞（唐 王昌齡）
秦時明月漢時關，萬里長征人未還。
但使龍城飛將在，不教胡馬度陰山。

## 芙蓉樓送辛漸（唐 王昌齡）
寒雨連江夜入吳，平明送客楚山孤。
洛陽親友如相問，一片冰心在玉壺。

## 敕勒歌（北朝民歌）
敕勒川，陰山下。
天似穹廬，籠蓋四野。
天蒼蒼，野茫茫，風吹草低見牛羊。

## 回鄉偶書（唐 賀知章）
少小離家老大回，鄉音無改鬢毛衰。
兒童相見不相識，笑問客從何處來。

## 涼州詞（唐 王之渙）
黃河遠上白雲間，一片孤城萬仞山。
羌笛何須怨楊柳，春風不度玉門關。

## 鹿柴（王維）
空山不見人，但聞人語響。
返景入深林，復照青苔上。

## 憫農 其一（唐 李紳）
春種一粒粟，秋收萬顆子。
四海無閒田，農夫猶餓死。

## 憫農 其二（唐 李紳）
鋤禾日當午，汗滴禾下土。
誰知盤中餐，粒粒皆辛苦。

## 送元二使安西（唐 王維）
渭城朝雨浥輕塵，客舍青青柳色新。
勸君更盡一杯酒，西出陽關無故人。

## 九月九日憶山東兄弟（唐 王維）
獨在異鄉爲異客，每逢佳節倍思親。
遙知兄弟登高處，遍插茱萸少一人。

## 古朗月行（唐 李白）
小時不識月，呼作白玉盤。
又疑瑤臺鏡，飛在青雲端。
仙人垂兩足，桂樹何團團。
白兔搗藥成，問言與誰餐。

## 望廬山瀑布（唐 李白）
日照香爐生紫煙，遙看瀑布掛前川。
飛流直下三千尺，疑是銀河落九天。

## 贈汪倫（唐 李白）
李白乘舟將欲行，忽聞岸上踏歌聲。
桃花潭水深千尺，不及汪倫送我情。

## 春夜喜雨（唐 杜甫）
好雨知時節，當春乃發生。
隨風潛入夜，潤物細無聲。
野徑雲俱黑，江船火獨明。
曉看紅溼處，花重錦官城。

## 絕句（唐 杜甫）
遲日江山麗，春風花草香。
泥融飛燕子，沙暖睡鴛鴦。

## 黃鶴樓送孟浩然之廣陵（唐 李白）
故人西辭黃鶴樓，煙花三月下揚州。
孤帆遠影碧空盡，唯見長江天際流。

## 早發白帝城（唐 李白）
朝辭白帝彩雲間，千里江陵一日還。
兩岸猿聲啼不住，輕舟已過萬重山。

## 望天門山（唐 李白）
天門中斷楚江開，碧水東流至此回。
兩岸青山相對出，孤帆一片日邊來。

## 別董大（唐 高適）
千里黃雲白日曛，北風吹雁雪紛紛。
莫愁前路無知己，天下誰人不識君。

## 絕句（唐 杜甫）
兩個黃鸝鳴翠柳，一行白鷺上青天。
窗含西嶺千秋雪，門泊東吳萬里船。

## 江畔獨步尋花 其五（唐 杜甫）
黃師塔前江水東，春光懶困倚微風。
桃花一簇開無主，可愛深紅愛淺紅？

## 江雪（唐 柳宗元）
千山鳥飛絕，萬徑人蹤滅。
孤舟蓑笠翁，獨釣寒江雪。

## 遊子吟（唐 孟郊）
慈母手中線，遊子身上衣。
臨行密密縫，意恐遲遲歸。
誰言寸草心，報得三春暉。

## 山行（唐 杜牧）
遠上寒山石徑斜，白雲生處有人家。
停車坐愛楓林晚，霜葉紅於二月花。

## 清明（唐 杜牧）
清明時節雨紛紛，路上行人慾斷魂。
借問酒家何處有，牧童遙指杏花村

## 早春呈水部張十八員外（唐 韓愈）
天街小雨潤如酥，草色遙看近卻無。
最是一年春好處，絕勝煙柳滿皇都。

## 漁歌子（唐 張志和）
西塞山前白鷺飛，桃花流水鱖魚肥。
青箬笠，綠蓑衣，斜風細雨不須歸。

## 望洞庭（唐 劉禹錫）
湖光秋月兩相和，潭面無風鏡未磨。
遙望洞庭山水翠，白銀盤裏一青螺

## 浪淘沙（唐 劉禹錫）
九曲黃河萬里沙，浪淘風簸自天涯。
如今直上銀河去，同到牽牛織女家。

## 楓橋夜泊（唐 張繼）
月落烏啼霜滿天，江楓漁火對愁眠。
姑蘇城外寒山寺，夜半鐘聲到客船。

## 滁州西澗（唐 韋應物）
獨憐幽草澗邊生，上有黃鸝深樹鳴。
春潮帶雨晚來急，野渡無人舟自橫。

## 塞下曲（唐 盧綸）
月黑雁飛高，單于夜遁逃。
欲將輕騎逐，大雪滿弓刀。

## 賦得古原草送別（唐 白居易）
離離原上草，一歲一枯榮。
野火燒不盡，春風吹又生。
遠芳侵古道，晴翠接荒城。
又送王孫去，萋萋滿別情。

## 池上（唐 白居易）
小娃撐小艇，偷採白蓮回。
不解藏蹤跡，浮萍一道開。

## 憶江南（唐 白居易）
江南好，風景舊曾諳。
日出江花紅勝火，春來江水綠如藍，能不憶江南？

## 小兒垂釣（唐 胡令能）
蓬頭稚子學垂綸，側坐莓苔草映身。
路人借問遙招手，怕得魚驚不應人。

## 尋隱者不遇（唐 賈島）
松下問童子，言師採藥去。
只在此山中，雲深不知處。

## 江南春（唐 杜牧）
千里鶯啼綠映紅，水村山郭酒旗風。
南朝四百八十寺，多少樓臺煙雨中。

## 蜂（唐 羅隱）
不論平地與山尖，無限風光盡被佔。
採得百花成蜜後，爲誰辛苦爲誰甜。

## 江上漁者（宋 范仲淹）
江上往來人，但愛鱸魚美。
君看一葉舟，出沒風波里。

## 夏日絕句（宋 李清照）
生當作人傑，死亦爲鬼雄。
至今思項羽，不肯過江東。

## 元日（宋 王安石）
爆竹聲中一歲除，春風送暖入屠蘇。
千門萬戶曈曈日，總把新桃換舊符。

## 泊船瓜洲（宋 王安石）
京口瓜洲一水間，鐘山只隔數重山。
春風又綠江南岸，明月何時照我還。

## 書湖陰先生壁（宋 王安石）
茅檐長掃淨無苔，花木成畦手自栽。
一水護田將綠繞，兩山排闥送青來。

## 六月二十七日望湖樓醉書（宋 蘇軾）
黑雲翻墨未遮山，白雨跳珠亂入船。
卷地風來忽吹散，望湖樓下水如天。

## 飲湖上初晴後雨（宋 蘇軾）
水光瀲灩晴方好，山色空濛雨亦奇。
欲把西湖比西子，淡妝濃抹總相宜。

## 惠崇春江曉景（宋 蘇軾）
竹外桃花三兩枝，春江水暖鴨先知。
蔞蒿滿地蘆芽短，正是河豚欲上時。

## 題西林壁（宋 蘇軾）
橫看成嶺側成峯，遠近高低各不同。
不識廬山真面目，只緣身在此山中。

## 三衢道中（宋 曾几）
梅子黃時日日晴，小溪泛盡卻山行。
綠陰不減來時路，添得黃鸝四五聲。

## 示兒（宋 陸游）
死去元知萬事空，但悲不見九州同。
王師北定中原日，家祭無忘告乃翁。

## 秋夜將曉出籬門迎涼有感（宋 陸游）
三萬裏河東入海，五千仞嶽上摩天。
遺民淚盡胡塵裏，南望王師又一年。

## 四時田園雜興 其一（宋 范成大）
晝出耘田夜績麻，村莊兒女各當家。
童孫未解供耕織，也傍桑陰學種瓜。

## 四時田園雜興 其二（宋 范成大）
梅子金黃杏子肥，麥花雪白菜花稀。
日長籬落無人過，唯有蜻蜓蛺蝶飛。

## 小池（宋 杨万里）
泉眼無聲惜細流，樹陰照水愛晴柔。
小荷纔露尖尖角，早有蜻蜓立上頭。

## 曉出淨慈寺送林子方（宋 楊萬里）
畢竟西湖六月中，風光不與四時同。
接天蓮葉無窮碧，映日荷花別樣紅。

## 春日（宋 朱熹）
勝日尋芳泗水濱，無邊光景一時新。
等閒識得東風面，萬紫千紅總是春。

## 題臨安邸（宋 林升）
山外青山樓外樓，西湖歌舞幾時休？
暖風燻得遊人醉，直把杭州作汴州。

## 遊園不值（宋 葉紹翁）
應憐屐齒印蒼苔，小扣柴扉久不開。
春色滿園關不住，一枝紅杏出牆來。

## 觀書有感（宋 朱熹）
半畝方塘一鑑開，天光雲影共徘徊。
問渠那得清如許？爲有源頭活水來。

## 鄉村四月（宋 翁卷）
綠遍山原白滿川，子規聲裏雨如煙。
鄉村四月閒人少，纔了蠶桑又插田。

## 墨梅（元 王冕）
我家洗硯池頭樹，朵朵花開淡墨痕。
不要人誇好顏色，只留清氣滿乾坤。

## 石灰吟（明 于謙）
千錘萬鑿出深山，烈火焚燒若等閒。
粉骨碎身渾不怕，要留清白在人間。

## 己亥雜詩（清 龔自珍）
九州生氣恃風雷，萬馬齊喑究可哀。
我勸天公重抖擻，不拘一格降人才。

## 村居（清 高鼎）
草長鶯飛二月天，拂堤楊柳醉春煙。
兒童散學歸來早，忙趁東風放紙鳶。

## 所見（清 袁枚）
牧童騎黃牛，歌聲振林樾。
意欲捕鳴蟬，忽然閉口立。

## 竹石（清 鄭燮）
咬定青山不放鬆，立根原在破巖中。
千磨萬擊還堅勁，任爾東西南北風。

# 初中（61篇）
## 關雎（詩經）
關關雎鳩，在河之洲。窈窕淑女，君子好逑。
參差荇菜，左右流之。窈窕淑女，寤寐求之。
求之不得，寤寐思服。悠哉悠哉，輾轉反側。
參差荇菜，左右采之。窈窕淑女，琴瑟友之。
參差荇菜，左右芼之。窈窕淑女，鐘鼓樂之。

## 蒹葭（詩經）
蒹葭蒼蒼，白露爲霜。所謂伊人，在水一方。溯洄從之，道阻且長。溯游從之，宛在水中央。
蒹葭萋萋，白露未晞。所謂伊人，在水之湄。溯洄從之，道阻且躋。溯游從之，宛在水中坻。
蒹葭采采，白露未已。所謂伊人，在水之涘。溯洄從之，道阻且右。溯游從之，宛在水中沚。

## 觀滄海（兩漢 曹操）
東臨碣石，以觀滄海。
水何澹澹，山島竦峙。
樹木從生，百草豐茂。
秋風蕭瑟，洪波湧起。
日月之行，若出其中。
星漢燦爛，若出其裏。
幸甚至哉，歌以詠志。

## 飲酒（東晉 陶淵明）
結廬在人境，而無車馬喧。
問君何能爾，心遠地自偏。
採菊東籬下，悠然見南山。
山氣日夕佳，飛鳥相與還。
此中有真意，欲辨已忘言。

## 十五從軍征（漢樂府）
十五從軍征，八十始得歸。
道逢鄉里人，家中有阿誰？
遙看是君家，宋百冢累累。
兔從狗竇入，雉從梁上飛。
中庭生旅穀，井上生旅葵。
舂穀持作飯，採葵持作羹。
羹飯一時熟，不知貽阿誰？
出門向東看，淚落沾我衣。

## 木蘭詞（北朝民歌）
唧唧復唧唧，木蘭當戶織。不聞機杼聲，唯聞女嘆息。
問女何所思，問女何所憶。女亦無所思，女亦無所憶。昨夜見軍帖，可汗大點兵，軍書十二卷，卷卷有爺名。阿爺無大兒，木蘭無長兄，願為市鞍馬，從此替爺征。
東市買駿馬，西市買鞍韉，南市買轡頭，北市買長鞭。旦辭爺孃去，暮宿黃河邊，不聞爺孃喚女聲，但聞黃河流水鳴濺濺。旦辭黃河去，暮至黑山頭，不聞爺孃喚女聲，但聞燕山胡騎鳴啾啾。
萬里赴戎機，關山度若飛。朔氣傳金柝，寒光照鐵衣。將軍百戰死，壯士十年歸。
歸來見天子，天子坐明堂。策勳十二轉，賞賜百千強。可汗問所欲，木蘭不用尚書郎，願馳千里足，送兒還故鄉。
爺孃聞女來，出郭相扶將。阿姊聞妹來，當戶理紅妝。小弟聞姊來，磨刀霍霍向豬羊。開我東閣門，坐我西閣床。脫我戰時袍，著我舊時裳。當窗理雲鬢，對鏡帖花黃。出門看火伴，火伴皆驚忙：同行十二年，不知木蘭是女郎。
雄兔腳撲朔，雌兔眼迷離。雙兔傍地走，安能辨我是雄雌？

## 送杜少府之任蜀州（唐 王勃）
城闕輔三秦，風煙望五津。
與君離別意，同是宦遊人。
海內存知己，天涯若比鄰。
無爲在歧路，兒女共沾巾。

## 登幽州臺歌（唐 陳子昂）
前不見古人、後不見來者。
念天地之悠悠、獨愴然而涕下。

## 次北固山下（唐 王灣）
客路青山外、行舟綠水前。
潮平兩岸闊、風正一帆懸。
海日生殘夜、江春入舊年。
鄉書何處達，歸雁洛陽邊。

## 聞王昌齡左遷龍標遙有此寄（唐 李白）
楊花落盡子規啼，聞道龍標過五溪。
我寄愁心與明月，隨君直到夜郎西。

## 使至塞上（唐 王維）
單車欲問邊，屬國過居延。
徵蓬出漢塞，歸雁入胡天。
大漠孤煙直，長河落日圓。
蕭關逢候騎，都護在燕然。

## 行路難（唐 李白）
金樽清酒斗十千，玉盤珍羞直萬錢。
停杯投箸不能食，拔劍四顧心茫然。
欲渡黃河冰塞川，將登太行雪滿山。
閒來垂釣碧溪上，忽復乘舟夢日邊。
行路難，行路難，多歧路，今安在。
長風破浪會有時，直掛雲帆濟滄海。

## 黃鶴樓（唐 崔顥）
昔人已乘黃鶴去，此地空餘黃鶴樓。
黃鶴一去不復返，白雲千載空悠悠。
晴川歷歷漢陽樹，芳草萋萋鸚鵡洲。
日暮鄉關何處是？煙波江上使人愁。

## 望嶽（唐 杜甫）
岱宗夫如何，齊魯青未了。
造化鍾神秀，陰陽割昏曉。
蕩胸生層雲，決眥入歸鳥。
會當凌絕頂，一覽衆山小。

## 春望（唐 杜甫）
國破山河在，城春草木深。
感時花濺淚，恨別鳥驚心。
烽火連三月，家書抵萬金。
白頭搔更短，渾欲不勝簪。

## 茅屋爲秋風所破歌（唐 杜甫）
八月秋高風怒號，卷我屋上三重茅。茅飛渡江灑江郊，高者掛罥長林梢，下者飄轉沉塘坳。
南村群童欺我老無力，忍能對面為盜賊，公然抱茅入竹去。唇焦口燥呼不得，歸來倚杖自嘆息。
俄頃風定雲墨色，秋天漠漠向昏黑。布衾多年冷似鐵，嬌兒惡臥踏里裂。床頭屋漏無乾處，雨腳如麻未斷絕。自經喪亂少睡眠，長夜沾濕何由徹?
安得廣廈千萬間，大庇天下寒士俱歡顏，風雨不動安如山。嗚呼！何時眼前突兀見此屋，吾廬獨破受凍死亦足！

## 白雪歌送武判官歸京（唐 岑參）
北風捲地白草折，胡天八月即飛雪。
忽如一夜春風來，千樹萬樹梨花開。
散入珠簾濕羅幕，狐裘不暖錦衾薄。
將軍角弓不得控，都護鐵衣冷難着。
瀚海闌乾百丈冰，愁雲慘澹萬里凝。
中軍置酒飲歸客，胡琴琵琶與羌笛。
紛紛暮雪下轅門，風掣紅旗凍不翻。
輪台東門送君去，去時雪滿天山路。
山迴路轉不見君，雪上空留馬行處。

## 酬樂天揚州初逢席上見贈（唐 劉禹錫）
巴山楚水淒涼地，二十三年棄置身。
懷舊空吟聞笛賦，到鄉翻似爛柯人。
沉舟側畔千帆過，病樹前頭萬木春。
今日聽君歌一曲，暫憑杯酒長精神。

## 賣炭翁（唐 白居易）
賣炭翁，伐薪燒炭南山中。
滿面塵灰煙火色，兩鬢蒼蒼十指黑。
賣炭得錢何所營？身上衣裳口中食。
可憐身上衣正單，心憂炭賤願天寒。
夜來城外一尺雪，曉駕炭車輾冰轍。
牛困人飢日已高，市南門外泥中歇。
翩翩兩騎來是誰？黃衣使者白衫兒。
手把文書口稱敕，回車叱牛牽向北。
一車炭，千餘斤，宮使驅將惜不得。
半匹紅綃一丈綾，系向牛頭充炭直。

## 錢塘湖春行（唐 白居易）
孤山寺北賈亭西，水面初平雲腳低。
幾處早鶯爭暖樹，誰家新燕啄春泥。
亂花漸欲迷人眼，淺草才能沒馬蹄。
最愛湖東行不足，綠楊陰裏白沙堤。

## 雁門太守行（唐 李賀）
黑雲壓城城欲摧，甲光向日金鱗開。
角聲滿天秋色里，塞上燕脂凝夜紫。
半卷紅旗臨易水，霜重鼓寒聲不起。
報君黃金台上意，提攜玉龍爲君死！

## 赤壁（唐 杜牧）
折戟沉沙鐵未銷，自將磨洗認前朝。
東風不與周郎便，銅雀春深鎖二喬。